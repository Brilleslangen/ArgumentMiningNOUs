Høringsinnspill til Klimautvalget 2050 
Akershus fylkeskommune viser til høring av Klimautvalgets NOU 2023: 25 Omstilling til 
lavutslipp – Veivalg for klimapolitikken mot 2050. Høringsuttalelsen er gitt på vegne av 
Akershus fylkeskommune med forbehold om politisk vedtak.

Akershus fylkeskommune skal bidra til at Norge oppfyller sine internasjonale forpliktelser i 
Naturavtalen, Parisavtalen og klimaavtalen med EU fra 2019. NOU 2023:25 tillegger 
fylkeskommuner og kommuner en sentral rolle i utviklingen mot lavutslippssamfunnet 2050. 
Klimautvalget presiserer at Norge aldri vil nå målene for lavutslippssamfunnet 2050 om vi ikke 
lykkes med omstilling i kommunene.

Arbeidet til Klimautvalget er nytenkende og effektfullt. Akershus fylkeskommune vil spesielt 
trekke frem utvalgets tiltaks-pyramide unngå, flytte og forbedre (UFF) som et tydelig 
rammeverk for prioritering av strategier og tiltak. Dette vil bidra til at flere trekker i samme 
retning i praktisk klimaarbeid og prioriteringer i klimapolitikken. Akershus fylkeskommune har 
i likhet med de andre fylkeskommunene i landet ambisiøse klimamål, og er motivert for å ta i 
bruk alle dimensjoner av den regionale samfunnsutviklerrollen (angi strategisk retning, 
mobilisere, samordne og koordinere). Vi håper at vårt innspill til utredningen fra 
Klimautvalget 2050 kan bidra til å skape en bedre forståelse for hvordan myndighetene kan 
støtte kommuner og fylkeskommuner ved å tilby tilstrekkelige mandat, virkemidler og 
finansiering for arbeidet.  Innspillet følger kapittelinndelingen i Klimautvalgets rapport. 
Fylkeskommunen viser også til skriftlige innspill til arbeidet med stortingsmeldinger for klima 
og naturmangfold, sendt inn 5. februar 2024.

Hovedanbefalinger 
Fylkeskommunen mener at det positive med omstillingen som foreslås bør trekkes tydeligere 
frem i hovedvurderingene.
Akershus fylkeskommune legger alle FNs 17 bærekraftsmål til grunn for den ønskede 
samfunnsutviklingen, og styrende for all samfunns- og arealplanlegging. Utvalgets 
systemperspektiv resonerer for hvordan et helhetlig arbeid med bærekraftig omstilling er 2 
 innarbeidet gjennom innsatsområder og helhetlig virkemiddelbruk i fylkeskommunens eget 
arbeid. Hensynet til naturen og planetens tålegrenser er fundamentet for bærekraftig 
utvikling i samfunnet, og er dermed en forutsetning for at andre mål innen sosial og 
økonomisk bærekraft kan oppnås.

Klimautvalget nevner i sin rapport at det er viktig å styrke og synliggjøre de positive effektene 
av omstillingen. Dette bør komme tydeligere frem i hovedanbefalingene. Natur og 
naturopplevelser er grunnleggende for sosial bærekraft, livskvalitet og muligheten til å leve 
gode liv. Reduserte utslipp av klimagasser vil begrense klimaendringene, som i dag utgjør en 
alvorlig trussel mot miljøet, økosystemene og menneskets velferd.  Bedre luftkvalitet, som 
følge av redusert veitrafikk og omlegging til nullutslippsteknologi, vil redusere helseproblemer 
som f.eks. luftveisinfeksjoner.
 
Innsatsen for å nå klimamålet innebærer også å investere i grønn teknologi og innovasjon. 
Dette kan gi økt effektivitet, lavere kostnader og mer tilgjengelige ressurser for alle. Det blir 
viktig å få innbyggerne med i omstillingsarbeidet, og derfor må gevinstene tydeliggjøres og 
vises frem. 
 
Rettferdighet i omstillingen  
Rettferdig omstilling må ligge til grunn for hvilke veivalg til lavutslippssamfunnet vi skal ta, og 
virkemidler for å motvirke ulikhet må innføres samtidig med innføring av klimatiltak. 
Klimautvalget understreker at omstillingen til lavutslippssamfunnet må gjøres mest mulig 
rettferdig, både fordi et rettferdig samfunn er et mål i seg selv, og fordi det vil gjøre 
omstillingen lettere. Utvalget skriver at «uønskede fordelingseffekter i hovedsak håndteres 
gjennom skattesystemet og velferdsordninger». Akershus fylkeskommune støtter dette, men 
mener at det må lages et system som tidlig fanger opp eventuelle ulikheter som kommer av 
klimapolitikken, slik at virkemidler i økonomipolitikken blir innført samtidig med virkemidler 
for klimapolitikken. Sårbare grupper er mer utsatt i kriser og omstillingsprosesser. Det er viktig å sørge for at 
de som er mest utsatt fra før, ikke må bære en urettmessig stor del av konsekvensene for omlegging til et 
lavutslippssamfunn. Når man tar ulike veivalg for å oppnå lavutslippssamfunnet, bør de 
veivalgene – som også fremmer bedre folkehelse og bedre liv – være veivalg som prioriteres.

Kompetanseheving for det grønne skiftet må være tilgengelig for hele befolkningen. 
Funn fra Kompetansebehovsutvalget skal vise at Norge mangler kompetanse som trengs for å 
gjennomføre det grønne skiftet. NOU 25 foreslår at; «Flest mulig skal ha et reelt tilbud om 
etter- og videreutdanning for å øke kompetansen det er behov for i omstillingen og i et 
lavutslippssamfunn». Akershus fylkeskommune støtter dette forslaget, og legger til at 
tilbudene bør utvikles for ulike nivåer, og være tilgjengelig for hele befolkningen. Et 
samarbeid mellom arbeidsgiversiden, arbeidstakersiden utdanningssektoren og politiske 
myndigheter er helt nødvendig for å oppnå ønsket målsetting.

Energisystemet 
Fylkeskommunen mener at sirkularitet må vektlegges i energiomstillingen. 
Klimautvalget anbefaler at Norge gjør mer for å innrette tiltak for en mer sirkulær økonomi, 
slik at det bidrar til redusert energi- og ressursbruk i hele verdikjeden for sol- og 
vindkraftproduksjon og produksjon av batterier. Akershus fylkeskommune er enig i dette, 
men mener at sirkulær økonomi må sees på et høyere nivå når det gjelder energiomstilling. 
Utvalget legger betydelig fokus på kraft og elektrisitet, men utnyttelse av avfallsressurser til 
energi og utnyttelse av ubrukte energistrømmer omtales lite. Dette må fremheves slik at 
energiomstillingen blir sirkulær og ressurseffektiv. Ved å bruke de ressursene vi allerede har, 
unngår vi å måtte utvinne nye ressurser eller ta i bruk nye arealer.

Bioenergi bør være basert på avfallsprodukter og biprodukter fra skogindustri og jordbruk, og 
som har få andre anvendelser. Ved å behandle avløpsslam og produsere energi, gir dette en 
økt produksjon av fornybar energi, en mer effektiv bruk av ressurser, som igjen bidrar til en 
mer sirkulær økonomi.

Akershus fylkeskommune mener at omleggingen til en sirkulær økonomi vil kreve at man 
innretter energiproduksjon, -forbruk og -distribusjon på en annen måte enn i dag. Det bør 
gjennomføres en kartlegging av energistrømmene, og hvordan disse kan utnyttes bedre, for å 
redusere behovet for økt nettkapasitet og ny kraftproduksjon.  
Utbygging av fornybar energiproduksjon på «grå arealer» bør prioriteres for å redusere 
målkonflikter.

Akershus fylkeskommune støtter utvalgets vurdering om at energieffektivisering må få større 
oppmerksomhet, og at kraft først og fremst skal bygges ut på «grå arealer». Dette er viktig for 
å redusere konfliktene som kan oppstå ved utbygging av arealintensiv fornybar energi. 
Solkraft er eksempelvis en godt egnet energiressurs som kan utnyttes ved å bygge ut på 
eksisterende fasader og tak. Dette er en prioritert satsing i Akershus fylkeskommune. Her må 
også det nasjonale virkemiddelapparatet følge etter og innrettes slik at det støtter 
implementering av moden teknologi både for næringsliv og private husholdninger.

Man må gjennomgående ha et bevisst forhold til at virkemidler og tiltak for klima og natur kan 
innebære målkonflikter som må problematiseres og løses. Dette gjelder blant annet 
avveininger mellom arealbruk til energiproduksjon og natur, samt skog til skogproduksjon og 
klimatiltak versus bevaring av naturmangfold.

Areal og natur 
Natur- og klimakrisen krever raske, gjennomgripende og varige samfunnsendringer som må 
skje samtidig og koordinert på tvers av sektorer og forvaltningsnivå. Dette arbeidet må støttes 
opp med virkemidler.
Klimautvalget anbefaler at det må gjennomføres en analyse over samlede planlagte 
arealdisponeringer i Norge. En slik helhetlig oversikt over planlagt arealbruk både på 
kommune-, regionalt- og nasjonalt nivå er et viktig grunnlag for areal- og naturregnskap, og 
for å få en totaloversikt over konsekvenser av vedtatte politiske planer. Det er behov for en 
helhetlig tilnærming til arealpolitikken, og bred virkemiddelbruk hvor naturavgift kan inngå 
som ett av flere momenter. Fylkeskommunen ser positivt på at naturavgift og verdsetting av 
natur utredes videre. Tiltakshierarkiet må ligge til grunn ved vurdering av alle arealinngrep.

Endringer i arealbruk, både i form av inngrep, nedbygging og gjengroing, fører til endring og 
fragmentering av arters leveområder og økt klimagassutslipp. For å løse dette er det viktig å få 
på plass virkemidler og insentiver raskt, herunder blant annet mer øremerkede midler til 
natur- og klimatiltak og omgjøring av subsidier som skader disse hensynene. Det er videre 
behov for et tydeligere regelverk som ivaretar natur, samt konsekvensen av eventuelle brudd 
på lovverket. Krav til bedre dokumentasjon og helhetlige prosesser rundt endret arealbruk må 
strammes inn gjennom plan- og bygningsloven og sektorlovverk. Konsekvensene for natur og 
økosystemtjenester må kartlegges og offentliggjøres. Det må et tydeligere «forurenser 
betaler»-prinsipp inn også i arealpolitikken. Uunngåelig nedbygging av natur må følges opp 
med restaurering av tilsvarende natur, i henhold til arealnøytralitetsprinsippet.

Arealregnskap som verktøy må styrkes i beslutningsprosesser, arealnøytralitet bør vurderes 
som et prinsipp i alle kommuner og naturen må kartlegges bedre. 
Klimautvalget peker på noen vesentlige muligheter og begrensninger angående areal- og 
naturregnskap. Naturregnskap er viktig for å gjøre helhetlige vurderinger rundt disponering av 
areal, inkludert karbonrike arealer. Akershus fylkeskommune, med samarbeidspartnere, 
arbeider for tiden med å utarbeide kartbaserte arealregnskap, inkludert natur og klimadata. 
Det er likevel viktig å minne om at dette kun er et verktøy, som må tas i bruk på riktig måte og 
hensyntas i beslutningsprosesser for å ha en reel betydning. Det bør så raskt som mulig 
utvikles omforent metodikk for naturregnskap til bruk i alle kommuner i Norge. Stadig flere 
kommuner vedtar arealnøytralitet som styringsmål i sin arealforvaltning. Arealnøytralitet bør 
vurderes som et prinsipp i alle kommuner. En entydig definisjon og retningslinjer for 
gjennomføring må på plass. Klimautvalget understreker videre at naturen må kartlegges 
bedre som grunnlag for en god arealpolitikk. En god oversikt over naturtyper, arter og 
habitater er en forutsetning for en bærekraftig arealpolitikk. Fylkeskommunen mener at det 
vil være en forutsetning for et funksjonelt naturregnskap og for å nå målet om 30 % vern av 
hav og landområder i Norge.

Det er videre viktig å ha en helhetlig tilnærming til naturverdi, også med hensyn til 
økosystemtjenester.  Som et eksempel vil Akershus fylkeskommune trekke fram 
friluftslivskartlegginger. 20 av 21 kommuner i vårt fylke har kartlagt og verdsatt områder for 
friluftsliv, med mål om å ivareta viktige naturområder som stimulerer til hverdagsaktivitet.  
Planvask av kommuneplanenes arealdel og reguleringsplaner samt prosjektvask av 
samferdselsprosjekter er nødvendig - men det er behov for en nasjonal veileder.

Akershus fylkeskommune støtter Klimautvalgets forslag om planvask, og at «kommunene 
reviderer kommuneplanens arealdel og vedtatte reguleringsplaner». Det er et stort behov for 
at kommuner går gjennom eldre planer. Mange planer er utdaterte og samsvarer ikke med 
ønsket utvikling, og ivaretar heller ikke i tilstrekkelig grad arealer som er viktige for natur og 
klima. Akershus fylkeskommune mener at Kommunal- og distriktsdepartementet (KDD) bør 
utvikle en veileder for planvask for å lage gode rammer for kommunenes arbeid med dette.

Matsystemet  
Fylkeskommunen støtter utvalgets vurdering om at kunnskap om både utslipp fra biologiske 
prosesser og hele verdikjeden bør utredes. 
I NOU 25 trekkes det frem at jordbrukssektoren står for 9,5 prosent av de totale norske 
klimagassutslippene og påvirker flere miljøparameter som arealbruk, bruk av ferskvann og 
havområder, biologisk mangfold mm. Utvalget foreslår flere punkter som skal sørge for at 
politikken for matsystemet trekker i samme retning som klimapolitikken. Akershus 
fylkeskommune støtter anbefalingene. Fylkeskommunen støtter også utvalgets vurdering om 
at kunnskapen om utslipp av klimagasser fra det norske matsystemet må videreutvikles. Dette 
gjelder blant annet hvordan konsum, og organisering av distribusjon, grossistledd, 
videreforedling og primærproduksjon påvirker utslipp av klimagasser i de ulike leddene. Dette 
må sees i sammenheng med virkemidlene og innretning av incentivene for 
jordbruksnæringen, samt verdikjeden fra produsent til forbruker.

Transport og mobilitet 
Nullutslippsløsninger i lavutslippssamfunnet bør ikke begrenses til el. 
Den største utslippssektoren i Akershus er veitrafikk, og det er i denne sektoren de største 
kuttene må gjøres. Utslippene fra denne sektoren viser en svak nedgang, hovedsakelig på 
grunn av elektrifisering av personbiler, men det er behov for større og raskere kutt for å 
kunne nå klimamålet.

I utvalgets rapport defineres nullutslipp som el og hydrogen. Likevel forutsetter utvalget at 
veitrafikken er hel-elektrifisert innen 2050 og påpeker at: «utviklingen av transportsystemet 
reduserer samlet energibruk på transport. Dette tilsier at det bør satses på direkte 
elektrifisering så langt som mulig, og ikke energikrevende drivstoff som hydrogen eller 
biodrivstoff. Disse bør forbeholdes transport som ikke lett kan elektrifiseres, som langtransport 
til sjøs.» Akershus fylkeskommune er uenige i denne vurderingen, og mener at både hydrogen 
og biogass er en del av fremtidens drivstoffmiks, spesielt når det gjelder tungtransport.

I tråd med mål om sirkulær økonomi og effektiv ressursutnyttelse, kan produksjon av biogass 
basert på avfall til drivstoff formål, være en like viktig prioritering. Akershus fylkeskommune 
er enig med utvalget i at biogass og biomasse er en begrenset ressurs, men i dag utnytter vi 
kun en liten andel av de ressursene vi har tilgjengelig. Biogassen, som vi i dag kan produsere
med like god klimaeffekt som el og hydrogen, bør derfor prioriteres på lik linje som el og 
hydrogen, slik at vi på best mulig måte utnytter alle de ressursene vi har i Norge.

Hydrogen blir sett på som lite energieffektivt, men for å avkarbonisere tungtransporten 
trenger vi både batterielektriske lastebiler og hydrogenlastebiler. Hydrogenlastebilene har 
noen viktige fortrinn som gjør at transportbransjen etterspør også disse. Det er blant annet 
større nyttelast, lengre rekkevidde, kortere fylletid og med dette også større fleksibilitet for 
brukeren. I tillegg til segmentet lastebiler, er hydrogen også aktuelt til anleggsmaskiner, 
busser og personbiler. I Oslo kjører 40-50 taxier på hydrogen.

Tilstrekkelig utbygging av infrastruktur for fossilfrie drivstoff er avgjørende for å nå 
klimamålene i transportsektoren. Det er også nødvendig å klargjøre på hvilke områder det er 
behov for offentlig virkemiddelbruk. Utviklingen av infrastrukturen for elbiler er i stor grad 
markedsdrevet, men dette gjelder i mindre grad for hydrogen og biogass. Etablering av fylle- 
og ladeinfrastruktur, som setter flere i stand til å bytte til fossilfri transport, har dermed en 
direkte påvirkning på måloppnåelse for fylkeskommunens klimapolitikk. Mangelen på 
infrastruktur er av transportbransjen pekt på som en barriere for omstillingen til utslippsfri 
transport. Flere aktører ønsker å etablere hydrogenstasjoner i Norge, men det mangler en 
tydelig prioritering fra myndighetens side for at det skal bli mulig.

Kombinasjonen el og hydrogen kan være fordelaktig for å utnytte kapasiteten og utjevne 
effektbehovet, og dermed gi mindre behov for nettutbygging. Nettselskapene har varslet at 
de vil kunne få problemer med å tilby den nødvendige kapasiteten der det er behov. Dette er 
også relevant for transportsektoren. Her bør man se på infrastruktur for lading og hydrogen i 
sammenheng. Effektbehovet er stort ved samtidig lading av mange elektriske lastebiler. Her 
kan hydrogen gi et fortrinn med lavere effektbehov og produksjon over hele døgnet.  
Fylkeskommunen støtter forslaget om bedre utnyttelse av eksisterende infrastruktur.

Fylkesrådet har i sin politiske plattform prioritert vedlikehold av fylkesveier som ett av sine 
viktigste satsningsområder innen samferdsel. Rammeverket UFF støttes ved å ha fokus på å få 
flere trafikanter over på kollektiv, sykkel og gange. Forslaget om et bredere 
kunnskapsgrunnlag rundt mobilitet er dermed viktig for å kunne planlegge for de fremtidige 
transportmønstre, og ikke etter dagens behov. Fremover bør kunnskapsgrunnlaget om 
transport og mobilitet utvides til også å inkludere hva som driver etterspørsel etter mobilitet, 
hva folk ønsker å bruke reisetid til, preferanser for ulike transportformer og hvordan ulike 
transportformer kan legge til rette for ønsket bruk av tiden på reise. Fylkeskommunen støtter 
utvalgets anbefaling om et bredere syn på Nasjonal transportplan. En nasjonal mobilitetsplan 
som i større grad må ta med seg perspektivene til gang og sykkel kan være med på å ta fokus 
bort fra bilen som premissetter.  
 
Økonomisk aktivitet, velferd og sirkulærøkonomi 
Bioøkonomi bør være en del av omstillingen til en sirkulær økonomi. 7 
 Bioøkonomi er ikke nevnt i rapporten til utvalget. Omstilling til en sirkulær økonomi sikrer 
effektiv bruk av ressurser og redusert forbruk, men det er samtidig nødvendig å erstatte bruk 
av fossile ressurser med biobaserte ressurser for å redusere det totale klimafotavtrykket. Bruk 
av tre i bygg, i stedet for betong, er et godt eksempel på dette.

Kunstgressbaner er et annet eksempel. Viken fylkeskommune vedtok høsten 2021 at 
kunstgressbaner med løst plastholdig ifyll ikke skulle prioriteres ved fordeling av tilskudd til 
anlegg for idrett og fysisk aktivitet. Dette ble gjort gjeldende for baner med byggestart etter 
01.01.23. Dette vedtaket er forlenget inn i Akershus frem til det eventuelt foreligger et nytt 
vedtak. Etter Vikens vedtak har også EU vedtatt et forbud mot omsetning av løst plastholdig 
ifyll med virkning fra 2031.  
Det må stimuleres til innovasjon for å utvikle produkter uten plast som gir tilsvarende 
spillegenskaper. 
 
Innovasjon, omstilling og næringsstruktur  
Klima- og næringspolitikk må trekke i samme retning samtidig som næringspolitikken må være 
fleksibel for å løse andre samfunnsutfordringer. 
NOU 25 omtaler viktigheten av innovasjon og omstilling for å kutte klimagassutslipp. Det 
foreslås en rekke tiltak som skal sikre innovasjon og omstilling gjennom en ambisiøs 
klimapolitikk, som skal redusere usikkerhet og gi private aktører forutsigbarhet og insentiver 
til klimavennlige og lønnsomme investeringer.  Akershus fylkeskommune støtter i hovedsak 
anbefalingene. Vi ønsker også å vektlegge hvor viktig det er at klima- og næringspolitikk 
trekker i samme retning. Næringspolitikken må være fleksibel og tilrettelagt – også for andre 
samfunnsutfordringer som skal løses.

Veivalg og virkemidler 
Behov for bedre datagrunnlag, statistikk og indikatorer som også sammenfaller med EUs 
verktøy. 
Fylkeskommunen støtter utvalgets anbefaling om at kunnskapsgrunnlaget, beregninger og 
statistikk om forbruksbaserte utslipp og sirkulær økonomi bør styrkes og utvikles. Akershus 
fylkeskommune støtter også utvalgets forslag om å utarbeide klimamål for utslipp og opptak 
fra skog- og arealbrukssektoren. Nasjonale mål om forbruk, energi og mål for areal- og 
skogbrukssektoren må imidlertid kunne følges opp på lokalt og regionalt nivå. Det vil være 
behov for å styrke og utvikle datagrunnlag, statistikk og felles indikatorer som kan brukes av 
kommuner og fylkeskommuner. Oppdatering i datagrunnlag bør komme årlig.   
Akershus fylkeskommune mener at EU har flere verktøy for kommuner og fylkeskommuner 
som er lite tilgjengelig for norske aktører per dags dato. Det finnes ikke offisiell norsk 
energistatistikk fordelt på kommunenivå, og den norske kommunefordelte klimastatistikken 
skiller seg på flere områder fra kommunefordelt klimastatistikk som brukes i EU.

Organisering for klimaomstilling 
Fylkeskommunen er motivert til å utvikle sin samfunnsutviklerrolle i klimaomstillingen og stiller 
seg positiv til å ta en sentral rolle i utvalgets forslag om å etablere kompetansesenter eller 
omstillingsregioner. 
Utvalget anbefaler at kommunene bør får et tydelig og lovfestet ansvar for å bidra i 
omstillingen til et lavutslippssamfunn, og staten må legge til rette for at kommuner kan føre 
en ambisiøs klimapolitikk. Fylkeskommunen støtter dette, men savner et større fokus på 
rollen fylkeskommunen har i utvalgets vurderinger. Akershus fylkeskommunen stiller seg 
positive til å ta en rolle i utvalgets forslag om å etablere kompetansesentre for kommunene, 
eller bli en omstillingsregion, for å styrke kompetansen innen, eksempelvis, arealforvaltning, 
sirkulærøkonomi og energieffektivisering i kommunene og bidra til omstillingsarbeidet i 
distriktskommuner.

Fylkeskommunen har imidlertid et potensiale og mulighet til å ta en større og bredere rolle i 
klimaomstillingen enn det som vises i eksemplene utvalget trekker frem.  Gjennom rollene 
som samfunnsutvikler har også fylkeskommunene stort handlingsrom som kan utnyttes, ved å 
1) gi strategisk retning til samfunnsutviklingen 2) mobilisere privat sektor, kulturliv og 
lokalsamfunn, og 3) samordne, koordinere offentlig innsats og virkemiddelbruk. Å bygge 
kapasitet, kultur og kompetanse for helhetlig virkemiddelbruk, felles innsats og samarbeid på 
tvers av fag, sektorer og forvaltningsnivå er en viktig rolle fylkeskommunen har og som er helt 
sentralt for å lykkes i omstillingen til lavutslippssamfunnet. 
Medvirkning og eierskap til lavutslippssamfunnet er viktige områder som bør få mer 
oppmerksomhet hvis vi skal lykkes.

Akershus fylkeskommune berømmer utvalget for å gi god plass i rapporten til medvirkning og 
deltakelse i omstillingsprosessen til et lavutslippssamfunn. God kommunikasjon til alle deler 
av befolkningen er avgjørende for å få med alle innbyggerne i omstillingsprosessen. 
Fylkeskommunen er enige i at kommuner og fylkeskommuner er gode testarenaer for nye 
medvirkningsprosesser og at det bør tilrettelegge bedre for eksperimentering og læring for 
eksempel ved at virkemidler innføres gradvis eller i ulike områder/for ulike grupper på ulike 
tidspunkt. Kultur og frivillighet kan nå ut til folk på måter andre virkemidler ikke kan. 
Kunstnere, museer og frivillige organisasjoner kan skape arenaer for å skape forståelse og 
oppslutning om klima og natur. Det er også viktig at det nasjonale virkemiddelapparatet 
støtter forskning på dette feltet. Her vil vi gjerne trekke frem FME Include som har et slikt 
fokus og hvor Akershus fylkeskommune er partner.
Kommunene og fylkeskommunene må tilføres ressurser og kunnskap for å kunne gjennomføre 
og evaluere klimapolitikken.

For å løse problemstillinger rundt nedbygging av natur og reduksjon av klimagassutslipp, har 
kommunene våre en nøkkelrolle. Kommunene må gis nødvendige ressurser både finansielt og 9 
personalmessig for å klare den jobben og lovverket som plan- og bygningsloven må styrkes for 
å oppnå klimamål og mål i naturavtalen.

Fylkeskommunen anbefaler at MIK programmet (miljøvern i kommunene) på 90-tallet blir 
vurdert gjenopptatt for å sikre dedikerte personalressurser for å følge opp klima- og 
miljøpolitikk i hver enkelt kommune. Videre støtter fylkeskommunen utvalgets vurdering om 
at Klimasats, som et finansielt virkemiddel for å iverksette lokale klimatiltak, fortsetter som en 
fast post på statsbudsjettet.

Utvalget foreslår også «å endre kommuneloven slik at det blir lovpålagt å utarbeide og vedta 
klimamål med en tilhørende plan med tiltak for å kutte utslipp og øke opptak i tråd med 
målet, og et klimabudsjett som gjelder utslipp innenfor kommunens geografiske område» 
samtidig som de anbefaler å innføres et enhetlig måle- og rapporteringssystem for 
kommuners klimaarbeid. Fylkeskommunen støtter dette og anbefaler at også 
fylkeskommuner bør inkluderes i et eventuelt rapporteringssystem og blir tildelt en 
koordineringsrolle for sine kommuner. Dette kravet bør følges opp med ressurser til 
kommunene/fylkeskommunene og omforente verktøy for at dette skal bli gjennomført.
 
Vennlig hilsen 
Solveig Schytz
 
 
 