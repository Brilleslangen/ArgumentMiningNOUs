Høring - NOU 2023:25 Omstilling til lavutslipp - Veivalg for 
klimapolitikken mot 2050 - rapport av Klimautvalget 2050  

Vi viser til brev datert 31. oktober 2023 vedrørende høring av NOU 2023: 25 
Omstilling til lavutslipp – Veivalg for klimapolitikken mot 2050 – rapport av 
Klimautvalget 2050.

I rapporten anbefaler utvalget at kommunene får et tydelig og lovfestet ansvar for å 
bidra i omstillingen til et lavutslippssamfunn, og at staten må legge til rette for at 
kommunene kan føre en ambisiøs klimapolitikk. Det er positivt å tydliggjøre 
kommunens ansvar, men det fremstår uklart hvordan staten skal tilrettelegge for 
dette utover det som allerede gjøres i veldig mange kommuner i dag. Det er viktig at 
det med et lovpålagt ansvar følger tilstrekkelig med virkemidler, ressurser og 
økonomi til å følge opp.

Rapporten løfter frem klimabudsjett, klimasats, kunnskapssentre og klimarådgivere 
som virkemidler for kommunene, dette er for mange av de norske kommunene 
allerede på plass. Sandefjord kommune har over flere år benyttet seg av 
klimasatsordningen, kompetanse som tilbys av eksterne i form av webinar, kurs og 
seminar, etablert klimabudsjett for kommunen, samt har dedikerte stillinger til å jobbe 
med miljø og klima. Likevel viser klimaregnskapene for Sandefjord kommune som 
samfunn at det er en lang vei å gå mot et lavutslippssamfunn i 2050.

Det er vår vurdering at det følger betydelige begrensninger for en kommune å nå 
disse målene alene. Dette fordi kommunene i Norge har begrenset handlingsrom og 
virkemidler, og ikke minst begrenset økonomi og ressurser, til å kunne drive en så 
ambisiøs klimapolitikk på en slik måte som skisseres i rapporten. De virkemidlene  som vil gi betydelig effekt på de største utslippskildene ligger utenfor kommunens  virkemiddelområde. Det vil kreves vesentlig mer bidrag og tilrettelegging fra staten 
enn det som fremkommer i rapporten. Staten sitter på betydelig større og kraftigere 
virkemidler enn det kommunene gjør. Det er avgjørende at også statens og andre 
aktørers rolle lovfestes.

Å nå klimamålet om å bli et lavutslippssamfunn innen 2050 vurderer vi som 
urealistisk med de forutsetningene som ligger til grunn for analysene i rapporten, 
dette støttes av de nasjonale klimaregnskapene som viser at Norge i perioden 1990-
2022 kun har redusert utslippene sine med 4,6 %. Dette i tillegg til, som nevnt  tidligere, at mange kommuner allerede bruker tilgjengelige virkemidler aktivt uten at 
dette alene bidrar til tilstrekkelige utslippskutt. Det fremkommer heller ikke av 
rapporten hva det vil koste samfunnet, og kommunene, å nå klimamålet. Sett fra 
kommunenes ståsted med begrensede ressurser og virkemidler fremstår det som at 
forslagene som foreslås for kommunene (og samfunnet) i rapporten ikke vil føre til 
det ønsket resultat om lavutslippssamfunn.