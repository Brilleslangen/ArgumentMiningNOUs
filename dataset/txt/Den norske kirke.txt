Høringssvar NOU 2023: 25 Omstilling til lavutslipp - Veivalg for 
klimapolitikken mot 2050 
Kirkerådet i Den norske kirke deltar i denne høringen for å vise støtte til tiltak for aktiv 
håndtering av klimakrisen.  
 
Den norske kirke har engasjert seg i klima- og miljøarbeid i flere tiår. Dette kommer blant 
annet tydelig til uttrykk gjennom Kirkemøtets vedtak KM 15/21: «Mer himmel på en truet jord 
- Den norske kirkes arbeid med klima, miljø og bærekraft mot 2030». Dette gjenspeiles også 
i Kirkerådets handlingsplan fra 2021, hvor Kirkerådet forplikter seg på aktiv handling for å 
virkeliggjøre bærekraftsmålene. Kirkerådet skal selv kutte utslipp fra egen virksomhet 
gjennom flere konkrete mål.  
 
For Den norske kirke springer dette engasjementet ut fra en etisk og teologisk forankring om 
at alle mennesker har den samme verdi, og derfor samme rett til livsgrunnlag. Den norske 
kirke ønsker, sammen med andre sivilsamfunnsaktører, å påvirke både egne medlemmer, 
næringsliv og politiske myndigheter til holdningsendring og aktiv handling.  
 
 
Støtte til utvalgets vurderinger og anbefalinger 
 
Kirkerådet mener at rapporten får fram både kompleksiteten og alvoret i klimakrisen, og gir 
et godt grunnlag for å sette samfunnsomstilling ut i praksis. I møte med klima- og miljøkrisen 
verden står ovenfor, mener Kirkerådet at det er viktigere å enes om felles og tilstrekkelig 
kraftfull handling enn å fokusere på mindre uenigheter. Kirkerådet støtter derfor utvalgets 
hovedanbefalinger og -vurderinger på side 13-17 i rapporten. Til anbefalingen om en bred 
tilnærming til virkemiddelbruken, vil Kirkerådet legge til betydningen av at tiltakene som 
prioriteres i størst mulig grad også ivaretar sosial bærekraft.  
 
Rapporten fra Klimautvalget 2050 beskriver en helt nødvendig omstilling som samfunnet må 
gjennom, dersom man skal klare Parisavtalens mål om maks to graders oppvarming. 
Kirkerådet forutsetter at Norge, som et oljeproduserende land med stor betalingsevne, tar 
sitt ansvar og bidrar etter evne for å kutte utslipp nasjonalt og omstille Norge til et 
lavutslippssamfunn. Kirkerådet støtter Klimautvalgets forslag, og understreker 
nødvendigheten av å omsette disse i handling for å sikre reell framgang i klimaarbeidet.  
  
 
    
  2 av 2 
   
 
Aktiv oppfølging av anbefalingene er avgjørende 
Samfunnet er godt kjent med de katastrofale konsekvensene verden står overfor uten en 
omstilling som går raskt nok, og har mye kunnskap om hva som må gjøres. Nå er det 
avgjørende å omskape denne kunnskapen til handling for å skape den endringen verden er 
helt avhengig av. 
 
Kirkerådet uttrykker en bekymring for at retorikken kan bli liggende igjen på papiret uten 
praktisk implementering. Utvalgets forslag har ingen virkning før de omsettes i konkret 
handling. Kirkerådet er derfor primært opptatt av at man velger tiltak som er effektive nok til 
at man faktisk når målene. 
 
 
Praktisk handling er nødvendig 
Kirkerådet anerkjenner kompleksiteten knyttet til samfunnsomstilling. Derfor er det 
avgjørende å koordinere og samarbeide på tvers av sektorer, slik det også diskuteres i 
Klimautvalgets utredning. Kirkerådet støtter klimautvalgets understrekning av at det trengs 
en robust klimalov som et effektivt styringsverktøy. Brudd på loven må få større 
konsekvenser for lovbryter enn det som er tilfellet i dag.  
 
Klimakrisen og naturkrisen er dypt sammenvevd. Klimaendringer truer biologisk mangfold og 
livsgrunnlaget generelt. Ødeleggelsen av naturlige habitater og tapet av arter forverrer 
klimakrisen og omvendt. Derfor må handling mot klimaendringer også inkludere tiltak for å 
bevare og gjenopprette naturmiljøer. Med dette som bakgrunn, blir viktigheten av integrerte 
løsninger tydelig.  
 
 
Konklusjon 
Det er vesentlig at Klimautvalgets forslag virkeliggjøres for at Norge skal ta sitt rettmessige 
ansvar for konsekvensene av de utslipp vi har bidratt til globalt og nasjonalt. Kirkerådet 
støtter hovedtrekkene i utvalgets vurderinger og anbefalinger, og oppfordrer til konkret og 
tilstrekkelig effektiv handling. Kirkerådet mener det nå er avgjørende å gå fra å uttrykke 
bekymring til målrettet praksis for å takle klimautfordringene verden står ovenfor. Derfor gir 
Kirkerådet særlig støtte til tiltak for målrettet og forsterket klimapolitikk. 
 
 
 
 
Med vennlig hilsen  
 
 
Ingrid Vad Nilsen  
direktør Jan Christian Kielland 
 avdelingsdirektør 
 
Dokumentet er elektronisk godkjent og har derfor ingen signatur. 
 
 
  
  
 
 
          ,                                  
 
 
Mottakere: 
Klima- og miljødepartementet             Postboks 8013 Dep 0030 OSLO 
 