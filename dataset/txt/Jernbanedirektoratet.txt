Høringssvar - NOU 2023: 25 Omstilling til lavutslipp - Veivalg for 
klimapolitikken mot 2050 - rapport av Klimautvalget 2050  
 
Jernbanedirektoratet viser til brev fra Samferdselsdepartementet av 06.11.2023 vedrørende Offentlig høring 
av NOU 2023:25 «Omstilling til lavutslipp – Veivalg for klimapolitikken mot 2050».  Rapporten ble sendt på 
høring av Klima- og miljødepartementet 31.10.2023. Samferdselsdepartementet har bedt om at 
høringsinnspill fra samferdselsetatene sendes via departementet. I det følgende beskrives 
Jernbanedirektoratets syn på vurderingene og forslagene som fremmes i utredningen. 
 
Jernbanedirektoratet mener NOU 2023:25 gir et godt bilde av utfordringer og veivalg. Overordnet stiller 
Jernbanedirektoratet seg positiv til anbefalingene som utvalget kommer med, og ser at sterkere tiltak er 
nødvendige for at samfunnet skal kunne omstilles til å bli lavutslipp.  
 
Flere av anbefalingene overlapper med oppdrag som Jernbanedirektoratet allerede har påbegynt eller skal 
jobbe med fremover, slik som sirkulærøkonomi, energieffektivitet, og reisevaner. Samtidig ser 
Jernbanedirektoratet at det er hensiktsmessig å kommentere enkelte av anbefalingene, for å belyse 
utfordringer knyttet til dem. 
 
Jernbanedirektoratet legger til grunn at Bane NOR SF som høringsinstans gir sine uttalelser på den delen av 
jernbanesektoren som dreier seg om utbygging, drift/vedlikehold av infrastruktur, og vurderinger som berører 
planfase. Jernbanedirektoratet vil derfor uttale seg generelt om forvaltningen av jernbanesektoren og 
påvirkning på vurderinger og utredninger i tidligfase i tilknytning til høringen.  
 
Anbefalingene i kapittel 6 om arealbruk og natur omtales kun på et tidlig og overordnet nivå. På dette 
området ser Jernbanedirektoratet at det vil kreves mye metodeutvikling og modning. Brorparten av 
anbefalingene vil trolig ha følger for Bane NORs arbeid i planfase, men vil ikke direkte påvirke 
tidligfasearbeidet i direktoratet. Jernbanedirektoratet vil i denne høringsuttalelsen derfor fokusere på de mer 
konkrete tiltakene som utvalget anbefaler i kapittel 8, 16, og 21, men kommenterer gjerne ytterligere i 
fremtiden dersom det foreligger mer detaljerte tiltak for areal og arealbruk. 
Beslutningssystemer 
Endringene som utvalget anbefaler for beslutningssystemer og forvaltningen har stor innvirkning på 
tidligfaseutredninger som Jernbanedirektoratet er ansvarlig for. Utvalget anbefaler at det «Vurderes om 
planleggingsmodellene for tidligfase (KVU/KS1) bør knyttes til plan- og bygningsloven», bl.a. for å sørge for at 
hensyn til klima og natur ivaretas. Jernbanedirektoratet vil gjøre departementet oppmerksomme på at dette 
kan påvirke grensesnittet og de praktiske forholdene knyttet til samarbeidet og koordineringen mellom 
Jernbanedirektoratet og Bane NOR. I dag har Jernbanedirektoratet ansvar for tidligfase, og Bane NOR tar over 
ansvar for prosjekter i det de faller inn under PBL. Hvis man går videre med en prosess hvor KVU/KS1 vurderes 
og knyttes tydeligere til PBL anbefaler Jernbanedirektoratet at ansvarsforholdet mellom Jernbanedirektoratet 
og Bane NOR blir gjenstand for en særskilt gjennomgang med mål om å ivareta virksomhetenes roller og 
ansvar i beslutningsprosessene. Jernbanedirektoratet vil også understreke at KVU/KS1 er et tidligfaseverktøy    
 
   
Samferdselsdepartementet 
Postboks 8010 Dep 
0030 OSLO 
 Dato: 15.01.2024  
Saksref.: 202301089-5  
Deres ref.:    
 
   Side 2 av 4 
 for planlegging der det er betydelig usikkerhet knyttet til både  konkret  lokalisering og omfang av 
infrastrukturtiltak. Man har dermed ikke grunnlag for belyse virkningene av tiltakene for klima og natur på 
samme måte som man har i planlegging etter plan- og bygningsloven. Om KVU-mandatet knyttes til plan- og 
bygningsloven må det vurderes hvordan kravene til analyse av virkninger for klima og miljø best innarbeides i 
de ulike planfasene. 
 
Videre anbefaler utvalget at ikke-prissatte virkninger i større grad burde vektes i KVU-er. Jernbanedirektoratet 
utviklet i 2022 en ny metode for verdsetting av ikke-prissatte virkninger. Metoden er i tråd med DFØs nye 
veileder for samfunnsøkonomiske analyser, og bygger i større grad på grunnleggende samfunnsøkonomiske 
prinsipper enn f.eks. V712 som brukes i veisektoren. Jernbanedirektoratet opplever at dagens retningslinjer 
om lik vekting mellom prissatte og ikke-prissatte virkninger er gode. En større vekting på ikke-prissatte 
virkninger enn de prissatte vil ikke nødvendigvis føre til bedre beslutningsgrunnlag. Jernbanedirektoratet 
mener det er et potensiale i å følge retningslinjene i større grad. Selv om det i Jernbanedirektoratets nye 
metode og i DFØ sin oppdaterte veileder for samfunnsøkonomiske analyser er foreslått en «break-even» 
metode for å vurdere prissatte og ikke-prissatte virkninger opp mot hverandre, finnes det hverken i 
Jernbanedirektoratets nye metode, i V712, eller i DFØ sin nye veileder, konkrete retningslinjer for hvordan 
ulike typer ikke-prissatte virkninger skal vektes opp mot hverandre, og mot de prissatte ved bruk av en slik 
metode. På dette området er det behov for mer metodeutvikling og erfaring om spesifikke ikke-prissatte 
virkninger. 
 
Utvalget anbefaler at statlige tiltak bør vurderes opp mot den samlede ressursbruken og atferden de legger 
opp til, ikke bare samfunnsøkonomisk lønnsomhet. I lys av disse anbefalingene mener Jernbanedirektoratet 
det vil være hensiktsmessig at det utarbeides tydeligere retningslinjer for hva som skal inngå som ikke-
prissatte virkninger, hvordan ikke-prissatte og prissatte virkninger skal vektes mot hverandre, og hvordan 
effekter for ressursbruk og atferd skal vurderes på KVU-nivå. 
 
Utvalget anbefaler at dagens karbonprisbaner oppdateres i tråd med mål om utslippsreduksjoner, og at prisen 
for utslipp dermed jevnt over økes. Jernbanedirektoratet understreker at dette vil være viktig for prioritering 
av utslippsreduserende tiltak og stiller seg positiv til utvalgets anbefaling om en langsiktig og mer forpliktende 
opptrappingsplan av CO2-avgiften.  
Transportsektoren 
Utvalgets anbefalinger for transportsektoren kan få stor betydning for arbeidsprosessene og den metodiske 
tilnærmingen til transportplanlegging. Utvalget anbefaler at transportetatene i større grad må prioritere tiltak 
etter UFF-rammeverket, med hovedvekt å unngå aktiviteter eller tiltak som medfører utslipp, dernest tiltak 
som flytter transport til mer klimavennlige transportformer, og til slutt tiltak som forbedrer eksisterende 
transport. Det anbefales også at tiltak som reduserer etterspørsel etter transport prioriteres i 
transportplanleggingen. Overordnet legger utvalget opp til at transportsektoren endrer arbeidsprosessene og 
-metodikken sin til å fokusere på ledelse av transportetterspørsel, framfor å imøtekomme denne. 
 
Jernbanedirektoratet støtter at UFF-rammeverket får større betydning i transportplanleggingen. I NOU-en er 
det et tydelig hierarki, og en rekkefølge, mellom de ulike nivåene. Dette virker å være likt synet til f.eks. TUMI 
(Transformative Urban Mobility Initiative) i Tyskland, som påpeker at «unngå»-tiltak må iverksettes først, 
deretter «flytte»-tiltak, og så «forbedre»-tiltak.1 Samtidig erfarer direktoratet at tolkningen av rammeverket 
er noe ulik. På grunn av dette anbefaler Jernbanedirektoratet at det kommer tydeligere føringer for hvordan 
UFF-rammeverket skal tolkes, gjerne i form av en veileder, for å forhindre at tiltak gjennomføres i suboptimal 
eller uønsket rekkefølge. 
 
Jernbanedirektoratet er enig i at en sterkere samhandling i transportplanleggingen vil være nødvendig for å 
sikre en helhetlig planlegging slik at målene å unngå og flytte transport kan nås på en effektiv måte. 
Jernbanedirektoratet legger til grunn at en videreutvikling av samhandlingen bør skje innenfor rammene av 
dagens organisering, ikke gjennom en samling av transportetatene slik utvalget foreslår. Jernbanedirektoratet 
ønsker å understreke at for å unngå eller flytte transport kreves det også samhandling mellom nasjonalt, 
kommunalt, og fylkeskommunalt nivå, ikke bare på tvers av transportetatene. Byvekstavtaler, 
knutepunktutvikling og lignende er sentrale virkemidler for å unngå eller flytte transport. Dette krever god 
 
1 ASI_TUMI_SUTP_iNUA_No-9_April-2019-Mykme0.pdf (transformative-mobility.org)  Side 3 av 4 
 koordinering mellom lokal og nasjonal areal- og transportplanlegging. Det bør vurderes nærmere om en 
sterkere samhandling kan oppnås mellom de ulike forvaltningsnivåene ved å ta i bruke nye virkemidler. 
 
Utvalget anbefaler at arbeidet med Nasjonal Transportplan (NTP), skal ta utgangspunkt i backcasting, der 
man prioriterer og planlegger ut ifra det transportsystemet man ønsker i fremtiden, fremfor å basere seg på 
historiske trender og framskrivninger. Backcasting er en god metode for å avklare hvilke tiltak som gir størst 
effekt for måloppnåelse, og hvilke tiltak som bør prioriteres for tidlig gjennomføring og hvor omfattende 
tiltakene må være. Samtidig skriver utvalget at det er mange veier til et lavutslippssamfunn. For hver mulig vei 
vil det trolig være ulike mulige innretninger på transportsystemet, og ulike anbefalinger om hvilke tiltak som 
bør gjennomføres. Jernbanedirektoratet ser at dette kan være en krevende omstilling.  
 
Det vil være kritisk at transportvirksomhetene jobber mot samme fremtidsbilde, og at de er omforent om 
dette. Graden av «unngå, flytte og forbedre» som legges til grunn vil være avgjørende for hvilke tiltak som bør 
gjennomføres. Fordelingen mellom de tre vil variere mellom ulik type transport, selv i samme 
fremtidsscenario, noe som fører til ressurskrevende analyser. I tillegg vil graden av teknologisk utvikling som 
legges til grunn, samt regulering av denne, være premissgivende for anbefalte tiltak. Utvalget skriver at man 
først bør forsøke å unngå så mye av etterspørselen som mulig. Alle tiltak som reduserer etterspørselen, vil 
medføre en form for kostnad. Det vil være ulike oppfatninger av hvor stor denne kostnaden kan være før det 
anses som umulig å unngå etterspørsel. En samfunnsøkonomisk effektiv politikk for å redusere etterspørsel 
etter transport, vil kreve samordning over flere politikkområder enn samferdselspolitikken. Dette kan 
eksemplifiseres med transportetatenes arbeid med å utvikle knutepunkter for kollektivtrafikk som krever 
samarbeid mellom kommunale og regionale myndigheter og forvaltningsnivåer, som nevnt over. Det kan 
være hensiktsmessig at Samferdselsdepartementet i denne sammenheng utarbeider tydeligere målsetninger 
og den interne prioriteringen av de overordnede transportpolitiske målene, for å gi tydeligere rammer til en 
slik form for planlegging. 
 
Utvalget skriver at Nasjonal transportplan bør ha som formål å bidra til at transporten i god tid før 2050 er 
utslippsfri. Jernbanedirektoratet mener at Nasjonal transportplan også bør ha som formål begrense energi- og 
arealforbruk knyttet til transport, i tråd med utvalgets anbefaling om utvikling av transportsystemet. 
Konklusjon 
Jernbanedirektoratet stiller seg overordnet positiv til anbefalingene som Klimautvalget 2050 presenterer i 
NOU 2023: 25 «Omstilling til lavutslipp». Samtidig vil direktoratet understreke at det er behov for ytterligere 
avklaringer, metodeutvikling, og utarbeidelse av veiledere på flere områder for å sikre at anbefalingene kan 
gjennomføres effektivt. Jernbanedirektoratet vil også understreke at det er viktig at eventuelle nye krav, som 
tilknytning av KVU til PBL, ny arbeidsform i NTP-prosessen, og krav til «prosjektvask» for vedtatte 
samferdselsprosjekter som ikke er gjennomført, ikke fører til at utrednings- og prioriteringsprosessene tar 
nevneverdig lengre tid enn i dag. For å sikre raske og effektive reduksjoner av klimagassutslipp er det viktig at 
beslutningsprosessene ikke blir for omfattende. Særlig for jernbanesektoren, og for transportsektoren 
generelt, har det mye å si når, og særlig hvor tidlig, enkelte tiltak gjennomføres for klimagassbesparelsene 
som tiltakene får. I lys av anbefalingene er det Jernbanedirektoratets oppfatning at metodeutvikling og bedre 
kunnskapsgrunnlag knyttet til energieffektivitet og arealbruk vil være viktig å prioritere fremover.  
Disse områdene jobbes det med i Jernbanedirektoratet og de øvrige transportetatene, og Klimautvalget 2050 
sine anbefalinger understreker viktigheten av at kompetansen og verktøyene på dette fagområdet utvikles. 
 
 
 
 
 
 
 
 
 
 
 
 
 
Med vennlig hilsen Side 4 av 4 
  
Knut Sletta  Jan Frederik Geiner  
Jernbanedirektør  Avdelingsdirektør  
 
 
Kopi: Jernbanedirektoratet v/ Knut Sletta, Internrevisjon v/ Marianne Wegner Lund-Høie, Staben for virksomhetsstyring v/ Marit Rønning, 
Organisasjonsstaben v/ Marianne Hauan Molstad, Avdelingen for sektorsamordning v/ Solveig Paule, Avdelingen for kunnskapsgrunnlag, innovasjon og 
bærekraft v/ Jan Frederik Geiner, Staben for kommunikasjon og samfunnskontakt v/ Ruth Høyland Jønsrud, Avdelingen for kjøp og avtalestyring v/ Erik Lund   
  
Dokumentet er godkjent elektronisk og sendes uten signatur 
 